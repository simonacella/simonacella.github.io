---
layout: post
title: Touki Bouki
date: 1973-05-01
img: posts/touki-bouki.jpg
tags: [Djibril Diop Mambéty, Senegal, Cinema]
category: Cinema
author: Wikipedia
description: Film drammatico senegalese diretto da Djibril Diop Mambéty
---

{% youtube "https://www.youtube.com/watch?v=xaWmfqrQjU4" %}

Mory è un adolescente asociale che vaga solitario per la città a bordo della sua moto. Nell'infanzia è stato un pastore ma la sua mandria è stata portata al mattatoio. Anta è una studentessa dagli atteggiamenti anticonformisti. Ossessionati dal desiderio di partire per Parigi, i due amanti organizzano truffe e furti per recuperare la somma necessaria per il viaggio, riuscendo infine a derubare un ricco omosessuale e comperare i biglietti per il viaggio in nave.

La critica è unanime nel sottolineare l'originalità della scrittura cinematografica che attraverso un montaggio sperimentale inserisce nella trama narrativa immagini simboliche della cultura africana tradizionale conferendo al film una forte cifra onirica e allegorica. Pur affrontando il classico tema del confronto tra modernità e tradizione, il film non usa il linguaggio didascalico e lineare tipico del cinema africano dell'epoca, ma è alla ricerca di un nuovo stile. Considerato film originale e atipico, Touki Bouki è spesso paragonato dai critici a Pierrot le fou di Jean Luc Godard e al Cinema Novo brasiliano.

Alcuni critici gli rimproverano la complessità della sintassi e il tono onirico che non permettono una comprensione immediata e ad altri non sfugge la mancanza di rigore tecnico.

Considerato il primo film africano d'avanguardia, Touki Bouki rimane un caso unico per la produzione del continente e diventerà film culto per molti registi africani alla ricerca di un linguaggio innovativo.

Proiettato nelle sale di Dakar nel 1975 per soli quattro giorni, Touki Bouki, collocandosi stilisticamente all'estremo opposto rispetto al cinema di Ousmane Sembène, scatenò un ampio dibattito negli spettatori.
